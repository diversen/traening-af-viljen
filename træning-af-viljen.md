# Forord

Dette er en oversættelse af Roberto Assagioli's 'Training of The Will'  til dansk. Oversættelsen er udført af Dennis Iversen. 

# Indledning - Behovet for at træne viljen

Den brede kløft mellem de ydre og de indre kræfter i det moderne menneske er den vigtigste og mest dybtgående årsag til individuelle og kollektive onder, som hindrer fremskridt og endog truer fremtiden for vores civilisation.

Det moderne menneske har betalt dyrt for de ydre kræfter og fordele, han har opnået; imens hans liv er blevet rigere, fyldt med muligheder og intensitet, da er det samtidig indadtil blevet langt mere kompliceret og udmattende. Livets hastigt stigende tempo, de utallige fristelser, det giver, det komplicerede økonomiske og sociale maskineri, som det har viklet ham ind i, stiller i stigende grad insisterende krav til hans sind, mentale kræfter, følelser og vilje. For at erkende dette skal man blot iagttage dagens arbejde hos en aktiv forretningsmand, videnskabsmand eller en fremtrædende politiker, eller den daglige gøren og laden hos en førende samfunds-kvinde, en skuespiller eller en husmor med en stor familie.

Ofte har den enkelte ikke ressourcer til at klare de hårde nødvendigheder, til at modstå fristelser eller til at undgå de mange faldgruber i livet. Sindets ligevægt ødelægges og personen overvældes af modløshed og en følelse af frustration og fortvivlelse, og han tillader sig selv at blive behersket af sine lavere drifter.

For at afhjælpe disse onder, at fjerne denne mangel på balance mellem de ydre og de indre kræfter i mennesket, kan der - generelt sagt - benyttes to metoder. Den ene er en *forenkling af det ydre liv*; den anden er *udviklingen af de indre kræfter*.

Enhver kan modstå, i det mindste til en vis grad, attraktionerne i verden og suset i det moderne liv, og derigennem eliminere nogle unødvendige komplikationer, genetablere en tættere kontakt med naturen, og lære at slappe af og hvile i intervaller.

Men denne første metode er i sig selv utilstrækkelig og i mange tilfælde vanskelig at anvende. Pligter af enhver art, familiebånd, faglige forpligtelser, etc., holder os bundet til det moderne livs cyklus, og ofte er vi tvunget til at deltage i et forhastet tempo. Meget få af os besidder viljestyrke til at modstå den generelle strøm.

Desuden ville det moderne menneske helt sikkert ikke opgive sin magt over naturen, som han har erhvervet sig, og det ville ikke være ønskværdigt for ham at gøre det. Det onde ligger ikke i disse ydre magter selv, men i den brug mennesket gør sig af disse magter, og i det faktum, at han tillader disse magter at overvinde ham og gøre ham til deres slave.

Af disse grunde er det nødvendigt også at anvende den anden metode - udvikling af de indre kræfter; det er nødvendigt for det moderne menneskes tilregnelighed, lykke og værdighed; derfor bør vi tilstræbe, at udvikle vore indre kræfter med samme intense begær og koncentration, som vi vier til de ydre resultater. Og selve omdrejningspunkt for al udvikling af de indre kræfter er træning af viljen.

St. Augustine sagde med et af sine præcise og rammende udtryk, at "Homines sunt voluntates" (mænd er viljer). Ja, det er viljen, der udgør det virkelige inderste centrum af mennesket; det er det, der gør ham virkelig. Uden den ville det dygtigst og mest intelligente menneske ikke være andet end en genial robot.

Manden med svag vilje er som en korkprop på havet, kastet af enhver bølge; eller som en vejrhane, der vender sig ved hvert vindstød. Han er slave, ikke blot af andres vilje og alle ydre omstændigheder, men også af sine drifter og begær. Han er ude af stand til at gøre passende brug af sine talenter og evner; han er ikke i stand til at leve op til sine egne overbevisninger.

På den anden side, kan den mand der har udviklet en stærk og stabil vilje finde sin retmæssige position i verden ved at overvinde alle hindringer, der er opstået grundet egne svagheder og drifter. Således erhverver han sig magt til at nå de mål, som han vælger; med andre ord lykkes han, og får samtidig det, der er bedre end verdslig succes: Den tilfredsstillelse, det er, at have nået sine mål gennem egen indsats og ved hjælp af egen vilje. Desuden opnås forsikring om at have magt til at kæmpe og at vinde igen og igen, når det er nødvendigt.

Sådan en mand har fjernet frygten fra bevidstheden, som er en af de mest almindelige årsager til utilfredshed og fiasko. Han har lært at se livet i øjnene med resolut og urokkelig tillid og sige til det: "Jeg kender dig, og jeg frygter dig ikke."

Men det er ikke nok, at viljen alene er stærk; sådan en vilje vil sandsynligvis begå fejl og føre mod overdrev, som kan føre den enkelte på afveje og skabe farlige reaktioner. Der er psykologiske love, som er lige så præcise og sikre som naturlovene, og deres forsømmelse eller overtrædelse bringer uundgåeligt, og ofte, hård straf. Således ser vi folk med stærk vilje, der misbruger deres dyrebare instrument ved voldelige udfald eller overdrevne bestræbelser; de anvender metoder, som er for hårde og aggressive, hvilket resulterer i både indre og ydre konflikter samt psykologiske problemer. I stedet bør han bruge mere harmoniske metoder baseret på et solidt kendskab til psykens funktioner og sammensathed, og derved samtidig opnå større gennemslagskraft; vi bør kunne håndtere de modsatrettede kræfter, således at vi udnytter dem konstruktivt, og dermed opnår de ønskede mål med et minimum af indsats.

Men selv når viljen er udstyret med både styrke og dygtighed, er det endnu ikke en komplet vilje, den er heller ikke altid nyttig; den kan endda være et meget skadeligt våben, for hvis en sådan vilje er rettet, bevidst eller ubevidst, mod onde slutninger, bliver den en reel fare for samfundet. En mand af stærk og dygtig vilje er i stand til at bruge sine naturlige evner til det yderste; han kan overmande og ødelægge andres vilje; een, der tør alt, frygter intet, og hans handlinger, som ikke er hæmmet af nogen moralsk lov, uden følelse af kærlighed og medfølelse, kan have en katastrofal indflydelse på et samfund eller på en hel nation.

Der er også moralske og åndelige love, som ikke er mindre strenge og ukrænkelige end de fysiske og psykologiske love, selv om deres aktioner er mere subtile og mindre indlysende. Den store lov om aktion og reaktion, om rytme og ligevægt, der opererer i den naturlige verden, er lige så stærk i de moralske og åndelige sfærer. De, der gør ondt, tiltrækker ondt mod sig selv; de, der er voldelige og nådesløse, de vil provokere vold og grusomhed mod sig selv. Historien byder på mange eksempler, lige fra Caligula til Hitler.

Derfor er det nødvendigt, både for den generelle og personlige velfærd, at vores vilje er ligeså god som stærk og dygtig. Kun det er det sande, den hele vilje; kun en sådan vilje kan give os både praktisk succes og den højeste indre tilfredsstillelse. I det ligger en af hemmelighederne bag de store mænd og kvinder, som vi beundrer og ærer.

Nu er spørgsmålet: Er det muligt at danne og udvikle en vilje af denne art? Hvordan skal man begynde en sådan opgave? Og med hvilke midler kan det ske? Det er muligt at udvikle en sådan vilje; fortiden og nutiden giver os mange eksempler på mænd og kvinder, der har opnået det. Midlerne til dette formål findes, og disse har altid været mere eller mindre kendte og brugte. I den seneste tid er der gjort store fremskridt i denne henseende: Undersøgelse af de mindre kendte fakta og love om menneskets psykologi, af de forskellige manifestationer af følelser og af de beføjelser, der ligger latent i selvet, er blevet udført.

Viljen forveksles ofte med en stærk drift, med stædighed, med impuls, med intens ydre aktivitet. Det er en almindelig ting, at beundre personer udstyret med en stærk vilje; forretningsmænd, der fra det rene ingenting opbygger en formue; den fastsatte og autoritative general; den opdagelsesrejsende, der står over for farer og ubehageligheder. Det er dog meget muligt, at disse personer ikke besidder en stærk vilje, og at de alene kan være "besatte" af en stærk drift såsom grådighed efter penge, ambition, tørsten efter sensation eller eventyrets blændværk.

For at vide hvad viljen virkelig er, må vi opdage den i os selv. Det er en indre tilstand, som vanskeligt lader sig beskrive eller definere. Det er en af de grundlæggende erfaringer, som faktisk ikke kan kommunikeres ved hjælp af ord, men som bliver udlevet individuelt. Hvem kan forklare, hvad følelsen af skønhed består i eller hvordan godhed antændes i mennesker? Det er en "åbenbaring", en "opvågnen", som kan komme til en mand, som ser på en smuk solnedgang, en majestætisk gletsjer eller kigger ind i et barns klare og uskyldige øjne; denne følelse kan opstå, mens han tænker over "Den Sidste Nadver" af Leonardo da Vinci eller Michelangelos "David"; eller mens han læser et af de litterære mesterværker eller lytter til de himmelske harmonier i Wagners "Parsifal".

Den vækkede sans for det smukke forvirrer i første omgang, men bliver klarere og mere udviklet gennem gentagne erfaringer ud i æstetikken, og kan ligeledes udvikles genem studier af æstetik og kunsthistorie. Men ingen mængde af intellektuel studie kan i sig selv træde i stedet for den oprindelige åbenbaring.

Den æstetiske åbenbaring kan ikke læres, men dens opvågnen kan lettes; og dette sker ofte ved at give gunstige forhold for formålet; for eksempel ved den rolige og gentagne meditation over naturen, kunstværker, eller ved at åbne sig for musik.

Det samme er tilfældet med hensyn til viljen. På et givet tidspunkt, som regel i en krise, får vi en levende og umiskendelig indre oplevelse af dens virkelighed og natur. I lyset af fare, når den instinktive selvopholdelsesdrift opfordrer os til at søge flugt, eller når frygten truer med at lamme vore lemmer; da pludseligt, fra de mystiske dybder af vort væsen, opstår en uventet energi, som giver os mulighed for at sætte en fast fod ved afgrundens rand eller at konfrontere vore forfølgere med ro og opløsning til følge. Overfor den truende attitude fra en overordnet eller en konfrontation med en ophidset pøbel, hvor vi af personlige, egoistiske grunde lettere kunne få os selv til at give efter; her vil viljens energi give os magt til resolut at sige: "Nej! Under alle omstændigheder, så står jeg ved mine overbevisninger. Jeg foretager, hvad jeg anser for at være min pligt." Noget tilsvarende kan ske, når vi er i nærheden af indsmigrende og forførende fristelser. Viljens energi stiger da op, ryster os ud af vor farlige føjelighed og sætter os fri fra snaren.

I andre tilfælde kommer den indre oplevelse af "viljen" til os på en mere rolig og underfundig måde. I øjeblikke med stilhed og meditation, i den omhyggelige gennemgang af vore motiver, eller i den tankevækkende grublen over beslutninger, opstår der i os en "stemme", spinkel men tydelig, der opfordrer os i en bestemt retning; en stemme forskellig fra de almindelige motiver og impulser, som vi føler. Denne stemme kommer fra den virkelige og centrale kerne af vort væsen. I denne indre tilstand af oplysning kommer vi til at indse, at den væsentligste del af ånden er viljen; denne overvældende energi, der ryster alle forhindringer bort for derpå at hæve sig uimodståelig og attraktiv.

Men den enkleste og mest hyppige måde, hvor vi opdager vores vilje, befinder sig i beslutsom handling og kamp. Når vi foretager en fysisk eller mental anstrengelse, når vi aktivt kæmper mod en forhindring eller en modstridende kraft, da føler vi en specifik effekt stige op i os; vi bliver animeret af en indre energi og oplever en følelse af "at ville".

I det sidstnævnte tilfælde er viljen sjældent "ren", da vores indsats ikke kun bestemmes ved en direkte handling, men også af en mangfoldighed af ønsker, håb, frygt, behov og drifter.

Det er godt at indse den fulde betydning og den enorme værdi, som opdagelsen af vilje kan have. Uanset om opdagelsen sker spontant eller gennem bevidst handling, i en krise eller i stille indre erindring, udgør den en vigtig og afgørende begivenhed i vort liv. Viljen er den centrale kraft i vores individualitet, den inderste essens af os selv; derfor betyder opdagelsen af viljen ofte opdagelsen af vort sande væsen.

# Den stærke vilje

Mange mennesker vil gerne have en stærk vilje, men få har determinering til at erhverve den. De fleste mennesker er bevidst eller ubevidst afskrækket af den indsats og vedholdenhed, som det indebærer. Men dette er næppe et rimeligt argument. Enhver, der virkelig ønsker at beherske et fremmedsprog eller at spille et musikinstrument, er villig til, at afsætte al den tid, energi og omkostninger, som er nødvendigt for at udføre træningen. Hvorfor så ikke gøre det samme for at udvikle viljen? Det er ikke logisk at forvente, at styrkelsen af viljen kan opnås uden den vedholdenhed og den indsats, som tilsvarende er nødvendig for udviklingen af enhver anden evne, hvad enten denne er psykisk eller fysisk.

Derfor er den første afgørende betingelse, for at erhverve en stærk vilje, at søge den og dyrke den - uanset tid, energi og midler. Som Tame sagde, må man "ville systematisk og alvorligt, hver dag, for et, to, tre år ... Man kan omdefinere sig selv, stadig mere, man kan omgøre sig selv, det er en stor magt, en ædel opgave for en ophøjet ånd og et generøst hjerte." (Correspondence, Vol. II, p. 251.)

Her vil nogle gøre indsigelse og sige: "For at gøre dette, skal jeg bruge en fast og stærk vilje, og det er lige, hvad jeg mangler". Denne indvending er ikke gyldig; det er en af de mange "onde cirkler", hvormed mænd fængsler sig selv gennem dovenskab samt mangel på tro. Alle, selv de svageste, har mindst en lille viljestyrke, og selv om den kun kan eksistere svagt, så er den stadig tilstrækkelig til at arbejdet kan påbegyndes.

Dyrkningen af viljen er i en henseende lettere end at dyrke alle andre evner, fordi individet gradvist udvikler en stadig stigende grad af viljesbestemt energi, som han kan bruge til sin videre udvikling; ligesom ejeren af en velstående industri kan investere sit afkast i at udvide produktionen. Hvert individ har derfor kapacitet til at udvikle sin viljestyrke. Denne sandhed er så enkel, sikker og stimulerende; en sandhed som intet modargument har, og hvor ingen benægtelse er mulig. Det menneske der ikke vil sætte sig selv til opgaven, er en forræder mod sig selv, og han bør indse, at han er ansvarlig for sig selv og andre for alle de konsekvenser, der følger af hans dovenskab.

Nu, uden yderligere skriverier, vil vi undersøge de bedste praktiske metoder til at udvikle viljestyrke.

# Forberedelse

For at sikre succes er det af afgørende betydning, at en ordentlig forberedelse gøres for at skabe den oprindelige trang og drivkraft; denne forberedelse bør vække et livligt brændende og endda passioneret ønske om at udvikle viljen, der fører til fast beslutning om at gøre alt, hvad der er nødvendigt for at nå dette mål.

Til dette formål vil følgende øvelser være meget nyttige:

I. Sæt dig i en behagelig stilling, hvor dine muskler er afslappet. Reflekter over de følgende udsagn og overfør dem til dig selv.

a. Forestil dig selv, så levende som muligt, den skade du har påført dig selv og andre gennem virkelige handlinger som rent faktisk har fundet sted; forstil dig de skader, som kan opstå som følge af din nuværende svaghed i vilje. Undersøg disse lejligheder, én efter én, formulere dem klart; lav en skriftelig liste over dem. Tillad de følelser som disse erindringer og forudsigelser vækker i dig at stige frem: Skam, utilfredshed med dig selv, afsky mod en gentagelse af en sådan adfærd og et oprigtigt ønske om at ændre denne tilstand.

b. Forestil for dig selv så levende som muligt alle de fordele, som uddannelsen af din vilje kan bringe dig; alle de fordele og den tilfredsstillelse, som kommer til dig og andre fra din vilje. Undersøg dem omhyggeligt, én efter én, formuler dem med klarhed, og skriv dem ned. Tillad de følelser, der vækkes af disse forventninger, at have et klart udtryk: Glæden over de fremragende muligheder der åbnes op for dig; det intense ønske om at realisere mulighederne og den stærke trang til at begynde med det samme.

c. Forestil dig så levende som muligt at være i besiddelse af en stærk vilje; se dig selv gå med faste og besluttede skridt, hvor du handler med fuld kontrol i enhver situation; se dig selv modstå ethvert forsøg på intimidering eller fornærmelse; visualiser dig selv som du vil være, når du har opnået indre og ydre beherskelse. Dette er den "ideelle models" teknik. Hele øvelsen gør brug af en visualisering på grund af visualiseringens store værdi og effektivitet i en kreativ proces.

II. Denne øvelse består i at bruge læsestof særligt velegnet til dyrkning og styrkelse af de følelser og afgørelser, der vækkes af den mentale visualisering fra den forrige øvelse. Den bør være opmuntrende, optimistisk og dynamisk af karakter, og derfor netop egnet til at vække selvtillid og til at tilskynde til handling. Meget velegnet til dette formål er biografier af fremtrædende personligheder med stor viljestyrke samt bøger og artikler bestemt til at vække de indre energier. Men for at få fuldt udbytte af et sådant læsekursus så må det udføres på en særlig måde. Læs langsomt med udelt opmærksomhed; mærk de passager, der imponerer dig; kopiere dem, der er mest slående eller som synes specielt tilpasset dig. Det er godt at genlæse disse passager flere gange; absorber deres fulde betydning.

Gennem den bevidste vækkelse af viljen føler vi os berigede og mere virkelige. En ny følelse af tillid, en følelse af sikkerhed og "helhed"; og glæden vil stige i os. Det forekommer os, at vi er vækket fra en tilstand af sløvhed, og vi begynder nu virkeligt at leve. Det er således ikke overraskende, at den polske tænker Cieskowsky hævdede prioriteringen af viljen over alle andre psykologiske funktioner. I stedet for Descartes "Jeg tænker, altså er jeg", siger Cieskowsky: "Jeg vil, derfor tror jeg, at jeg er."

Denne indre flamme blegner og dør ud, hvis den overlades til sig selv - eller måske afgiver den kun korte lysglimt - og derfor skal den ihærdigt næres for at den kan skinne klart og levende. Den nyligt vækkede vil nemt bliver overmandet af tusind ideer og forestillinger, der ødelægges ved at agitere begær og følelser. Det er derfor nødvendigt at beskytte, udøve og dyrke viljen. Det kan opnås gennem en systematisk uddannelse, der kan kaldes "motion af viljen".

# Motion af viljen

Grundlaget for fremgangsmåden er enkel. Hvert organ i vores krop og hver eneste funktion kan udvikles ved øvelse. Muskler bliver stærkere ved en serie af sammentrækninger. På samme måde vil vores vilje vokse ved at "ville". For at styrke en specifik muskel eller en gruppe af muskler, fx omkring et svagt led, findes der øvelser arrangeret på en sådan måde, at de sætter det svage led i kroppen i bevægelse. På en lignende måde med blik for at styrke viljen, er det bedst at udøve træningen uafhængigt af enhver anden psykologisk funktion. Dette kan opnås ved at udføre bevidste handlinger, som ikke har andet formål end uddannelse af viljen. Anvendelsen af sådanne tilsyneladende "nytteløse øvelser" er blevet stærkt anbefalet af den store psykolog William James med disse ord:

"Hold evnen i live i dig ved at gøre en indsats ved hjælp af små unyttige øvelser hver dag. Det vil sige at være en systematisk 'helt', hver dag, i små unødvendige ting. Gør noget hver dag af den simple grund, at det er svært, og at du ville foretrække ikke at gøre det. Men når den grusomme time rammer, så vil du ikke blive nervøs eller være uforberedt. En selvdisciplin af denne art svarer til den forsikring, som man betaler på ens hus og på ens ejendele; at betale præmien er ikke behageligt og vil muligvis aldrig tjene os, men skulle det ske, at vores hus brændte, så vil betalingen redde os fra ruin. Tilsvarende vil det gå den mand, der har øvet sig støt dag efter dag på at koncentrere sin opmærksomhed og opøvet sin vilje med energi. Han vil blive belønnet for sin indsats. Og når katastrofen sker, da vil han stå fast som en klippe, selvom alle til alle andre sider står i ruin, fjernet som avner af vinden. " ( William James , Taler til Lærere - New York, Holt 1912, pp. 75-76 )

E. Boyd Barrett baserede senere en metode til træning af viljen på øvelser af samme slags. Disse består i at udføre en række enkle og små opgaver med præcision, regelmæssighed og vedholdenhed. Disse øvelser kan udføres af alle uden at særlige betingelser kræves. Det er nok at være alene og uforstyrret i fem eller ti minutter hver dag. Hver opgave eller øvelse skal udføres i flere dage, normalt en uge, og derefter erstattes med en anden for at undgå monotoni og dannelsen af en vane, som fører til viljeløs automatik.

Her er en øvelse af denne art citeret fra Boyd Barrett bog "Viljestyrke og hvordan man kan udvikle den" (New York, Harper, 1931):

"Beslutsomhed - Hver dag i de næste syv dage vil jeg stå på en stol her i mit værelse i ti på hinanden følgende minutter, og jeg vil forsøge at gøre det med tilfredshed."

Ved slutningen af denne ti minutters opgave skal du nedskrive de fornemmelser og mentale tilstande, som du har oplevet i løbet af øvelsen. Gør det samme hver dag i syv dage. Følgende er uddrag fra rapporterne, der er indeholdt i bogen:

1. dag: Lidt mærkeligt, unaturligt. Blev nødt til at smile eller krydse mine arme og stå med siden til for at føle mig tilfreds. Det var anstrengende at holde mig selv i en nytteløse stilling og bevare en frivillig tilfredsstillelse ved at gøre det. Naturligvis blev jeg distraheret af forskellige tanker, for eksempel: "Hvad skal denne oplevelse føre til?" etc.

2. dag: Tiden med øvelsen gik nemt og behageligt. Jeg havde en følelse af tilfredshed, af stolthed, af virilitet. Jeg følte mig opstemt mentalt, såvel som fysisk, ved den blotte udøvelse af min egen vilje og ved at holde min egen beslutning.

3. dag: Har haft en følelse af magt i at udføre denne øvelse pålagt mig selv af mig selv. Glæde og energi opleves i viljen - og i min praksis af 'at ville'. Denne øvelse 'fokuserer mig' moralsk, og vækker i mig en følelse af ædelhed og virilitet. Jeg opretholder en holdning; ikke af underkastelse eller resignation, men af 'at ville' aktivt, og det er det, der giver mig tilfredsstillelse. "

Boyd Barrett foreslår flere andre øvelser af samme art, som vi her citerer i uddrag:

1. Gentag roligt og højt: "Jeg vil holde mig i gang med rytmiske bevægelser fra en stok eller en lineal i fem minutter.

2. Gå frem og tilbage i et rum og skiftes mellem at røre, lad os sige, en kant på kaminhylden og et særlig sted på vindueskarmen.

3. Lyt til, eller se på, tikken af et ur, og gør nogle bestemte bevægelser hvert femte sekund.

4. Stig op og ned fra en stol tredive gange.

5. Erstat i en boks, meget langsomt og bevidst, hundrede tændstikker med stumper af papir. (En øvelse der er særligt indrettet til bekæmpelse af impulsivitet.)

Lignende øvelser kan opfindes ad libitum. Det vigtige er ikke denne eller hin øvelse, men den måde hvorpå den udføres. Det bør gøres velvilligt med interesse, præcision og stil. Prøv altid at forbedre kvaliteten af det arbejde der udføres, opøv kærlighed til det og vær tro mod den skriftlige fremstilling.

Det er godt at konkurrere med sig selv; med andre ord, at påtage sig en "sportslig attitude" i den bedste forståelse af ordet.

# Øvelse af viljen i dagligdagen

Hverdagen med dens opgaver og erhverv præsenterer os for utallige muligheder for at øve vor vilje. De fleste af vores aktiviteter kan være nyttige, fordi vi igennem udførelse af disse, gennem vores indre holdning, ligeledes udfører konkrete øvelser af viljen. For eksempel kan den blotte opvågning på et bestemt tidspunkt være en sådan øvelse: Fx med det formål at stå op ti eller femten minutter tidligere end normalt. At få klædt på om morgenen kan anvendes som en sådan mulighed, hvis vi kan udrette de forskellige bevægelser med opmærksomhed og præcision; hurtigt men ikke skyndsomt. Her er en dyrebar evne at udvikle i det daglige liv: At lære at "skynde sig langsomt". Det moderne liv med dets stress og belastning tenderer til at skabe travle vaner, selv når lejligheden ikke kræver det.

At 'skynde sig langsomt' er ikke nemt, men det er muligt; og det baner vejen for effektivitet og produktivitet uden spændinger og udmattelse. Det er ikke let, fordi det kræver af os, at vi næsten må være todelte: Een, som udfører arbejdet, og een, som ser på som observatør; alene at gøre dette frembringer endnu en god metode til at udvikle viljen.

I løbet af dagen - det være sig på kontoret eller under deltagelse i huslige pligter - kan man gøre mange øvelser til udvikling af viljen. Disse vil på samme tid gøre det muligt for een at udfolde visse nødvendige kvaliteter. For eksempel at lære sindsro eller "bevare fatningen" under det daglige arbejde - uanset hvor monoton den arbejdsmæssige opgave end måtte være. Eller til at kontrollere følelser og handlinger af utålmodighed når vi konfronteres med mindre problemer eller irritationsmomenter: Såsom at finde ro i et overfyldt tog eller vente på åbningen af en dør. Eller være rolig når vi lægger mærke til fejl fra vores kollegaer, eller når vi oplever uretfærdighed fra en overordnet.

Yderligere, når vi vender hjem, har vi mulighed for lignende værdifulde øvelser: Styr impulsen til at give efter for dårligt humør - måske forårsaget af forskellige fortrædeligheder eller forretningsmæssige bekymringer - at forholde sig roligt til det som vi finder på vores vej og derved forsøge at justere enhver disharmoni i hjemmet. Ved bordet kan vi udøve en øvelse, der er lige så nyttig for sundheden som for viljen: At styre vores lyst eller trang til at spise hurtigt, eller at tænke på alle mulige ting ud over det nærværende. Vi skal tvinge os selv til at tygge godt og grundigt og nyde vores måltid med et afslappet og roligt sind. Om aftenen har vi andre lejligheder til uddannelse, såsom at modstå fristelsen til at tænke på andre mennesker eller ting, der har tendens til at aflede os fra vores udvalgte opgaver.

Uanset om vi er væk på forretningsrejse eller om vi befinder os i hjemmet, så må vi resolut holde op med at arbejde, når vi er blevet trætte: Vi må kontrollere, om vi skynder os blot for at få et arbejde udført. I så fald bør vi snarere give os selv hvile og rekreation: En kort pause taget i tide når trætheden mærkes, er af større værdi end en lang hvile grundet udmattelse. Korte og hyppige hvileperioder er blevet anvendt i industrien og har resulteret i en øget produktion.

Under disse hvile perioder, da vil et par fysiske øvelser eller afslapning ved hjælp af lukkede øjne i et par minutter ofte være tilstrækkeligt. For mental træthed er fysiske øvelser generelt de mest gavnlige, selv om den enkelte bør finde ud af, hvad der passer ham bedst. En af fordelene ved sådanne korte og hyppige afbrydelser er, at man ikke mister interessen for - og heller ikke fremdriften i - det nærværende arbejde, og på samme tid overvinder man træthed og nervøse spændinger. En ordnet rytme i aktiviteter skaber harmoni i vort væsen.

En god øvelse er at standse op på et fast tidspunkt - resolut afbryde ens læsning eller afbryde en interessant samtale. Det er svært, især i begyndelsen, at gøre alle disse øvelser godt, og at forsøge dem alle på én gang ville let føre til modløshed. Derfor er det tilrådeligt at begynde med et par af disse øvelser fordelt over dagen: Og når der er opnået succes med disse, så forsøger man at øge deres antal, variation og skiftes imellem dem. Øvelserne bør altid udføres med glæde og interesse.  Mærk succes og fiasko, foretag optegnelser og forsøg at udføre øvelserne i en konkurrencepræget sportslig attitude. Derved undgås faren for at gøre livet for stift og mekanisk, og vi gør ting interessante og farverige, som ellers ville være kedelige pligter. Ligeledes vil alle, som vi er forbundet med, blive vores samarbejdspartnere (uden at de ved af det). Fx vil en dogmatisk overordnet eller en krævende partner blive den mentale bare, som vores vilje - viljen til de rette menneskelige relationer - udvikler sin kraft og duelighed ved. Forsinkelse i at blive serveret et godt måltid mad giver os blot mulighed for at udøve tålmodighed, sindsro eller chancen for at læse nogle sider i en god bog. Snakkesalige venner eller tidsrøvere giver os mulighed for at styre vores tale; de lærer os høfligt kunsten at afvise deltagelse i unødvendige samtaler. At være i stand til at sige "nej" er en vanskelig, men meget nyttig disciplin.

# Fysiske øvelser til træning af viljen

Disse udgør meget effektive teknikker, når de udøves med den specifikke intention og det klare formål at udvikle viljen; som den franske forfatter Gillet har udtrykt det: "... gymnastik er viljens grundskole ... og tjener som en model for sindet". I virkeligheden er enhver fysisk bevægelse en viljes-handling, en kommando der gives til kroppen, og den bevidste gentagelse af sådanne handlinger - med opmærksomhed, kraft og udholdenhed - er motion, og motion styrker viljen. Organiske fornemmelser bliver vakt: Bevidstheden om fysisk bevægelse, en hurtigere blodcirkulation, en følelse af varme og smidighed i lemmerne og deres velvillige lydighed; alt dette producerer en følelse af moralsk styrke, af beslutning og beherskelse, der løfter fornemmelsen af vilje og udvikler energi. Men, gentager vi, for at uddrage den største fordel, er det nødvendigt, at øvelserne udføres udelukkende med henblik på - eller i hvert fald med det hovedformål - at træne viljen.

Sådanne øvelser skal udføres med præcision og med opmærksomhed. De må ikke være for voldsomme eller for trættende; hver enkelt bevægelse eller gruppe af bevægelser skal udføres med livlighed og beslutsomhed. Øvelser eller sport, som er fordelagtige til dette formål, er ikke af en voldelig eller ophidsende natur, men snarere dem der kræver udholdenhed, ro, smidighed og mod; øvelser der tillader afbrydelse samt variation af bevægelserne. Mange udendørs sportsgrene - som golf, tennis, skøjteløb, gåture og klatring - er særligt velegnet til træning af viljen; men hvor disse ikke er mulige, kan passende udvalgte fysiske øvelser altid udføres i et værelse i privatlivets fred.

# Den stærke viljes karaktertræk

Disse kan opsummeres som følgende:

Energi - Det er indlysende, og kræver ingen kommentarer, men det er nødvendigt at indse, at energi ikke er nok. Der er ingen tvivl om, at hvis en vanskelig opgave skal udføres eller en stærk impuls modstås - så kræves en stor mængde energi. Men hvis sådanne udførte handlinger, udført med kraft, kun er lejlighedsvise og sporadiske, kan man ikke sige, at viljen er virkelig stærk; for at være det, så skal den også besidde følgende:

Udholdenhed - Det er evnen til at gentage handlinger og trufne beslutninger regelmæssigt og i lang tid. For visse opgaver, der kræver lang tid, er målbevidsthed mere nødvendig end energi, og udholdenhed erstatter delvist energi.

Vi har et typisk eksempel på dette i Charles Darwin, som besad så lidt fysisk energi, at han ikke var i stand til at deltage i en lang samtale, og han kunne ikke arbejde mere end lidt over en time om dagen. Han overvandt denne mangel ved at benytte den metode, der hedder "lidt men ofte", og på denne måde gav han verden sin store, epokegørende bog.

Koncentration - Udholdenhed og energi er ikke nok, hvis mangfoldigheden af vores interesser og virksomheder spreder vore kræfter i tusinde små bække. Det er af ringe værdi at have energi og vedholdenhed, at forblive ved et skrivebord i ti timer, hvis vi i løbet af denne tid deler vores opmærksomhed blandt mange bøger, eller hvis vi bedrager os selv til at tro, at vi kan bære på mange projekter samtidig. Dette er grunden til, at mange aktive, bemærkelsesværdige og intelligente mennesker intet producerer af afgørende betydning. Koncentration er at samle. 

Den dygtige vilje - Viljestyrke alene, som det allerede er blevet påpeget, er ikke nok; viljen skal også være intelligent og dygtig. Før vi påbegynder nogen handling udadtil, som medfører synlige resultater, må viljen først arbejde indefra, fra sindet, og derfra påvirke de forskellige energier, der spiller sammen inden i os.

Moderne psykologi har vist, at vi ikke kan udføre den mest simple frivillige handling, fx bevægelsen af en muskel, medmindre billedet af bevægelsen først er blevet fremkaldt i sindet. Det er også blevet vist, at hvis viljen sætter sig i direkte opposition til andre psykologiske kræfter og mentale aktiviteter, såsom fantasi, følelser og drifter, da vil den ofte blive overmandet. Dens sande funktion er at lede, stimulere  og regulere aktiviteterne i de forskellige fakulteter af vort væsen, så den kan føre os til i forvejen bestemte mål.

Hvis vi ønsker at opnå succes i livet, skal vi kende de vigtigste kendsgerninger og love om den vidunderlige mekanisme, som vort væsen er; vi skal kende de love, der regulerer dette væsen. Den uvidenhed, der hersker på dette område, selv blandt de uddannede, er stor, hvor alvorlige fejl til stadighed foretages. Elementære psykologiske love bliver overtrådt og absurde metoder anvendes. Nogle forsøger at nå deres mål ved voldelige - eller i det mindste overdrevne - bestræbelser af viljen uden at sikre samarbejde med andre og essentielle funktioner i sindet. Mange - der mangler en ordentlig følelse af ansvar - eller på grund af en fejlagtig frygt for konsekvenserne af "undertrykkelse" - giver frie tøjler til deres drifter, og opnår samme resultat, som hvis de tillod sig at køre i en bil uden at kende til bilens styremekanismer. Disse måder at leve på er primitive, hvilket resulterer i en enorm spredning af energi efterfulgt af udmattelse, nervøse og psykologiske forstyrrelser og endog - i en række tilfælde - kriminalitet og selvmord.

Det er indlysende, at vi skal kende den psykologiske verden, hvor viljen fungerer. Hvilke elementer udgør den psykologiske verden? Hvilke kræfter er aktive i den? Hvilke love regulerer den? Hvad er de mest praktiske og effektive midler til at opnå de ønskede resultater? Der er ingen grund til at miste modet overfor sådan en opgave, da det ikke er så svært, som det lyder til. Det betyder blot erhvervelse af nogle klare og enkle redskaber, som er inden for alle menneskers rækkevidde.

Da det ikke er nødvendigt for føreren af en bil at forstå de vanskelige teorier bag dens avancerede mekanik, så er det heller ikke nødvendigt for den, der ønsker at opnå selvkontrol at kende den inderste natur af de psykologiske kræfter eller at være en avanceret kender af filosofi. Det er nok for ham at være bekendt med de vigtigste fakta og love for psykologi, som kan tjene hans praktiske formål.

# De vigtigste kendsgerninger og love om det psykologiske liv

De elementer, der udgør vores inderste væsen, kan groft inddeles i: (1) impuls; (2) følelser; (3) viden. Den første klasse omfatter alle basale drifter, tendenser samt viljen; til den anden klasse hører følelsesmæssige tilstande og følelser af enhver art; den tredje klasse omfatter opfattelsen af syn, hørelse, etc. og alle mentale billeder, meninger, koncepter og ideer.

Disse elementer bør ikke betragtes som inaktive, statiske og faste, men som levende kræfter i konstant aktivitet og transformation, hvis dynamik er reguleret af love, der er lige så konkrete som dem, der styrer fysiske energier.

Blandt de mange love i det psykologiske liv vil vi kort nævne de mest anvendelige til vort praktiske formål.

1. Billeder, mentale billeder og ideer tenderer til at producere de fysiske forhold og eksterne handlinger, der svarer til dem.

Nogle psykologer har formuleret denne lov på følgende måde:

a. Ethvert billede har i sig selv et 'motor element' og 

b. Enhver ide er en handling i en latent tilstand.

Dette forklarer, i det mindste delvist, kraften i suggestion, forslag eller overtalelse, som så ofte driver os - og som påvirker os endog ubevidst. Det forklarer også den overvældende indflydelse af massesuggestion som så behændigt udnyttes af annoncører og andre "overtalere". Til den indvending at billeder og ideer generelt ikke transformeres til handlinger kan svaret være, at mange mentale billeder flokkes inden i os, støder sammen og hindrer hinanden i manifestation.

2. Holdninger, bevægelser og handlinger tenderer til at vække og intensivere identiske idéer, billeder og følelser. Dette er klart vist ved følgende eksperiment: Hvis vi knytter næven på en hypnotiseret person, da vil han efterhånden knytte den anden næve, løfte armen, lukke læberne stramt, rynke brynene, og da vil hele hans person udtrykke vrede. At "spille en rolle" i livet tenderer til at vække de tilsvarende ideer og følelser. Hvis vi taler med en barsk stemme og opfører os, som om vi var vrede, så kan dette vække virkelig vrede i omgivelserne. Man ser tit dette hos drenge, der begynder med at kæmpe for sjov, og efterhånden bliver så ophidsede, at de ender med at kæmpe for alvor.

På denne lov bygger også den metode, som nogle forskere benytter til at trænge ind i den psykologiske tilstand hos andre. De efterligner kunstigt kroppens arbejdsstillinger og ansigtsudtryk hos den, som de observerer, og dermed vækker de i sig en tilsvarende psykologiske tilstand.

3. Ideer og billeder har en tendens til at vække følelser, der svarer eksakt til ideerne og billederne. Fx fremkalder synet af en begravelse en følelse af tristhed; det vækker frygten for vor egen død eller en kær vens død; ideen om en mulig fare vækker følelser af frygt. Således tenderer ideer og billeder til at producere: (1) handlinger i overensstemmelse med den første lov; (2) følelser i overensstemmelse med den anden lov.

Men hvad hersker - forestillinger eller følelser? Det afhænger af to faktorer: 

a. arten af idé eller billede; 

b. personens psykologi. 

Fx vækker tanken om fare i en aktiv person hovedsageligt trangen til at bruge de praktiske midler til at undgå den. I en følelsesmæssig type vil frygt vækkes i en sådan grad, at den kan lamme personens handling. I en mental type vil ideer og mentale billeder være stærkere end følelserne og vil have en tendens til at vække andre ideer og billeder.

4. Følelser og indtryk har en tendens til at vække og intensivere ideer og billeder, der svarer til eller er forbundet med dem. Fx vil frygten for at blive syg vække en serie af billeder af sygdom, som er skadeligt, både fordi det er deprimerende, og endnu mere, fordi de derved fremkaldte mentale billeder tenderer til at producere de tilsvarende fysiske tilstande; som er psykosomatiske problemer (gennem virkningen af lov 1).

5. Opmærksomhed, interesse, bekræftelser og gentagelser forstærker de idéer og billeder, som bevidstheden er centreret omkring. Opmærksomhed gør billeder og ideer klarere og mere præcise, og gør det derved muligt for os at finde nye elementer og nye oplysninger i dem. Det kan sammenlignes med en linse, hvorigennem vi observerer et objekt. Billedet er gjort større og mere klart og skarpt. Det, der er i centrum af vores opmærksomhed, er veldefineret, hvorimod det, der er i udkanten, forbliver uklart. (Sidstnævnte kan kaldes "marginal bevidsthed"; det tilhører en halvt bevidst sfære, en mellemzone mellem det bevidste og det ubevidste).

Interesser gør ideer og billeder mere fremtrædende. Det gør, at de indtager en større plads inden for bevidstheden, og forbliver i den i et længere tidsrum. Interesser øger og styrker opmærksomhed. Udelt opmærksomhed tenderer til at øge interessen.

Bekræftelser producerer en identifikation med de billeder eller ideer, som vi tildeler opmærksomhed, og derved giver bekræftelse stærkere suggestiv kraft og effektivitet.

Gentagelse fungerer ligesom slag med en hammer på et søm, og bringer indtrængen og fiksering af ideen eller billedet indtil det dominerer og endda overtager sindet. Det er en teknik, der fx benyttes af annoncører for at sætte en annonce i offentlighedens bevidsthed. Dette er et overbevisende bevis for effektiviteten af gentagelse. I øvrigt kan jeg omhyggelig opfordre til undersøgelse af de forskellige psykologiske teknikker, der benyttes af annoncører, både for at forhindre os i irrationelt at give efter for deres indflydelse, men også for at udnytte disse tekniker til gode formål i uddannelse og brug af viljen.

6. Gentagelsen af handlinger intensiverer trangen til yderligere gentagelse og gør deres udførelse lettere og bedre, indtil de bliver udført i det ubevidste.

Vaner er nyttige. De repræsenterer en stor besparelse af energi. Man kan sammenligne dem med gader eller veje. Det er så meget nemmere og mere bekvemt at gå på en gade, end det er at træde en ny vej gennem underskoven af uopdyrket land. Da de gentagne vanehandlinger overtages af det ubevidste, er det bevidste befriet til andre og højere aktiviteter. Det er en fastslået kendsgerning vedrørende biologiske funktioner. Hvilken byrde det ville være for os, hvis vi blev tvunget til at trække vejret og fordøje bevidst!

Gustave Le Bon, i "La Psychologie de l'Education", går så langt som at sige, at uddannelse er "kunsten at gøre det bevidste ubevidst". Dette er sandt om læring af færdigheder, men det er bestemt ikke sandt om alle uddannelser; kan man ikke sige at netop det modsatte er tilfældet med hensyn til de højere aspekter af uddannelse: For så vidt som uddannelse (Education) fastholder sin etymologiske betydning, så er dens formål og funktion at "udtrække" fra det ubevidste latente muligheder, at aktivere energierne som sover der; særligt ved hjælp af den højere bevidstheds sektion - det overbevidste.

Desuden er der en fare i vaner; de har tendens til at begrænse os og gøre, at vi kun følger kendte spor. Men som William James rammende sagde: "Vilje og intellekt kan danne vaner af tanke og vilje. Vi er ansvarlige for at danne vores vaner, og selv når vi handler i henhold til vaner, så agerer vi frit."

7. Ideer, billeder, følelser og impulser grupperer og kombinerer sig og danner "psykologiske komplekser".

Derved skabes psykologiske grupperinger, som kan vokse til det punkt, hvor de kan blive egentlige "sub-personligheder", der har et semi selvstændigt liv. De udvikler sig som de forskellige "selv" beskrevet af William James (familie selvet, det professionelle selv, det sociale selv).

8. Psykologiske komplekser finder og bruger - uden vores bevidsthed, uafhængigt af, eller endog imod, vores vilje - midlerne til at nå deres mål.

Denne lov forklarer, hvordan drifter og andre psykologiske kræfter søger - og ofte lykkes i - at unddrage sig vores ellers overvældende kontrol. Det er af Baudoin blevet kaldt "loven om underbevidst finalisme", og han beskriver dygtigt dets funktion og påpeger måder at udnytte det på, fx som terapi eller uddannelse. (I bogen 'Forslag og selvsuggestion' London, Allen og Unwin, 1920). Denne viden og brugen af loven er vigtig, fordi den opsætter tre grundlæggende opgaver for viljen. Det første er: Ikke at være eller forblive under dominans af disse komplekser eller sub-personligheder. Det kræver, at vi disidentificerer os fra dem, og dermed vil vi være i stand til at beherske dem. Den anden opgave er, at udnytte dem belejligt i forhold til behovene, omstændighederne og de mål, som vi ønsker at opnå. Den tredje opgave er, at modificere disse komplekser, at forme disse sub-personligheder, og derefter harmonisere dem med hinanden som dele af vores generelle psykosyntese.

9. De psykologiske energier, som forbliver uudtalt og ikke udledes i handling, ophobes og omdannes i det ubevidste, hvor de kan producere fysiske virkninger. Dette er kilden til mange psykologiske og psykosomatiske problemer; det viser også vejen til at kurere dem. De holder nøglen til den bevidste transformation og sublimering af vores drifter (seksuelle, aggressive, etc.), som er en af de vigtigste metoder til terapi, uddannelse og kreativ aktivitet.

# Den gode vilje

I vores overvejelser om uddannelse af viljen har vi indtil nu betragtet individet som en isoleret enhed og vilje som et instrument til personlig fordel. Men i virkeligheden findes det isolerede menneske ikke; han er i konstant interaktion med sin familie, sine kollegaer og samfundet som helhed; han har mange og forskelligartede forhold med sine medmennesker og med verdenen.

Derfor konfronteres vi med to problemer af den største praktiske betydning. De vedrører:

I. Forholdet mellem vores vilje og andres; 

II. Forholdet mellem vores vilje og den universelle vilje.

En person, uanset hvor stærk og dygtig han måtte være, som ikke tager disse relationer i betragtning må uundgåeligt vække reaktioner og konflikter, der kan nedbryde den struktur, som han møjsommeligt har opbygget. I det moderne liv støder vores viljer sammen; viljerne konkurrerer om dominans på alle områder. En klasse er i konflikt med en anden klasse, parti mod parti og nation mod nation, mens der inden for familien er hyppig stridighed mellem mand og kone, mellem forældre og børn og mellem slægtninge.

Uberegneligt er det enorme spild af fysiske og psykiske energier, af tid og penge, viljesbestemt energi, og summen af menneskelige lidelser, som er avlet af disse kampe. Sandt nok er det, at vores civilisation har vedtaget levemåder, der er så uøkonomiske, forspildte og udmattende, og som derved søger at nedbryde det åndelige. Det giver anledning til dyb bekymring hos dem, der er praktiske i en virkelig åndelig forstand. De har bestræbt sig og bestræber sig til stadighed på at erstatte konkurrence med samarbejde, konflikt med aftaler bygget på forståelse og gode relationer, aftaler mellem grupper, klasser og nationer. Succesen ved disse forsøg afhænger dog af i hvor høj grad det lykkes at harmonisere viljen hos alle, således at vores forskellige mål kan gøres i forståelsen af en overordnet menneskelig solidaritet.

Det samme gælder for vores relationer med naturen og universet. Disse relationer er komplekse og mystiske, og stiller de mest vanskelige spørgsmål om oprindelse, betydning og formålet med livet, som udgør de tidsløse temaer for filosofisk meditation, spirituel bekymring og religiøs tro. Det er bestemt ikke muligt at behandle sådanne spørgsmål her med den påkrævede dybde. Dog kan vi fremhæve ud af alle disse spørgsmål, de der tilsyneladende er abstrakte og fjerne, men som i virkeligheden er forbundet med enhver handling i vores daglige liv. Vi er hele tiden tvunget til at tage vores standpunkt overfor forhold og begivenheder, og dette indebærer nødvendigvis en forestilling og værdsættelse af livet, en "filosofi" eller en tro, uanset hvor rudimentær og ubevidst den måtte være.

Når vi tager vores standpunkt med hensyn til livet i almindelighed, så begår vi normalt den samme fejl, som vi ofte begår i vore relationer med vore medmennesker. Den samme arrogante personlige vilje forsøger hele tiden at udnytte naturen, at gøre oprør mod hændelser og mod skæbnen. Men naturen og skæbnens love kan ikke ændres  Der er i universet, uanset hvordan vi opfatter det, en stor lov om harmoni, ligevægt, af kompensation; enhver handling producerer en re-aktion, og hver overtrædelse af harmoni og ligevægt springer tilbage som en boomerang mod overtræderen. Det er derfor nødvendigt at dæmme op for vores oprør og lære at leve i harmoni og i pagt med livet.

Ligesom viljen har beføjelse til at udvikle sig selv og til at kontrollere andre psykologiske energier, så har den også magt til at kontrollere og disciplinere sig selv, at begrænse sig inden for visse grænser, at samarbejde harmonisk med grupper af andre viljer, at holde sig til og underordne sig universelle værdier, som er anerkendte og accepterede.

Dette er "viljen til det gode", og den er forskellig fra "god vilje". I "god vilje" (eller velgørende vilje) er vægten på godhed. Det er en velvillighed og disposition over for andre. "God vilje" er forudsætningen for at forstå; den indeholder midlerne til at løse menneskelige problemer; den bringer frem de rette relationer; den udtrykker sig i samarbejde; den er blevet kaldt "det aktive princip i fred." I "viljen til det gode" er vægten lagt på viljen. Det er en stærk determinering til at lade det gode vinde; derfor er den positiv, aktiv og dynamisk. Den eksisterer - i sammenhænge, hvor et menneske kan genkende og manifestere den - som et udtryk for helhedens vilje, for den guddommelige vilje.

Metoderne til udvikling af "viljen til det gode" adskiller sig ikke fra dem, der allerede er nævnt. Metodiske øvelser; meditativ refleksion og selvsuggestion; transformation og sublimering af de psykologiske energier, etc. Forskellen ligger i sigte og formål og i dens anvendelsesområder.

# Forholdet mellem vores vilje og andres vilje

De grundlæggende hindringer, de store fjender imod både "viljen til det gode"  og "god vilje", er selvoptagethed og egoisme. Selvoptagethed kan sameksistere med oprigtig tilknytning til andre og med selvopofrende handlinger; det er den generelle tendens til at henvise alt til sig selv, til at overveje alt ud fra ens egen personligheds vinkel, kun at koncentrere sig om sine egne idéer og på ens egne følelsesmæssige reaktioner. Den selv-centrerede enkelte kan oprigtigt ønske at gøre godt, men kun på sin egen måde; derfor er han sandsynligvis anmassende eller fanatisk. Han ønsker at konvertere alle til sine overbevisninger, pålægge andre sine metoder, og ser kun frelse i de midler, som han tilbyder. En sådan holdning er en grundlæggende fejl overordnet set; et sandt psykologisk "ptolemæiske udsyn" [alt kredser om jorden]. Men med de bedste intentioner kan man faktisk gøre skade; ligesom den venlige abe, der så en fisk i vandet, og derpå skyndte sig at redde den fra at drukne ved at bære den op i et træ.

Egoisme er et resultat af den grundlæggende trang til selvopretholdelse og selvhævdelse; resultatet af ønsket om at besidde og dominere; og som sådan hele tiden at finde hindringer, der derved netop forhindrer tilfredshed; det vækker aggressivitet og vold; det gror impulsen til at ødelægge det, der interfererer med opnåelsen af det ønskede. Selviskhed er iboende i mennesket og har altid eksisteret; men i vores nuværende tid antager den mere accentuerede og farlige former, fordi det moderne liv giver stærkere stimuli, færre begrænsninger og flere magtfulde destruktive instrumenter. Styringen af egoisme er derfor ikke kun en moralsk situation; det er en nødvendighed for social sikkerhed.

En anden hindring er den manglende forståelse for andre. Vi risikerer let at misforstå dem, der er af en anden race, nationalitet eller social klasse; de tilhører en anden religion, politisk parti, etc. Men ofte har vi heller ikke meget forståelse over for dem, der er tættest på os, og som vi elsker. Desværre skaber personlig kærlighed ikke - som så mange er tilbøjelige til at tro - gensidig forståelse. Vi kan ofte observere det triste syn af mennesker, der elsker hinanden inderligt, men ikke forstår eller værdsætter vitale behov hos den elskede (partner, barn eller forælder), og derved piner dem, og endda ødelægge deres liv.

Hvordan kan dette undgås? Ved hjælp af "viljen til at forstå". For virkeligt at forstå må vi være villige til at foretage de nødvendige forberedelser og udvikle den specifikke evne, som hedder empati.

Forberedelsen består i at erhverve sig en tilstrækkelig viden om psykologi, både generel og specifik; dette inkluderer:

a. En viden om den psykologiske konstitution af mennesket; 

b. En forståelse af den differentierende psykologi vedrørende alder, køn, type, etc. 

c. Bekendtskab med den unikke kombination af egenskaber i forskellige individer.

Midlerne til at erhverve denne viden er:

a. Studiet af bøger der beskæftiger sig med psykologi ud fra et dynamisk og humanistisk synspunkt. 

b. Den indsigt i menneskelige personligheder som gives ved førstehånds-dokumenter og materialer: Biografier, selvbiografier, dagbøger og breve af mange forskellige slags mennesker - mænd, kvinder, helgener, videnskabsfolk, gamle og moderne, østlige og vestlige. Blandt de mest nyttige til dette formål kan vi nævne tilfældige bøger, som er skrevet af eller om: Marcus Aurelius, St. Augustine, Petrarca, Montaigne, St. Teresa, Rousseau, Mazzini, Emerson, Lincoln, Amiel, Ramakrishna, Tolstoi, Rabindranath Tagore, Adele Kamm, Keyserling, Wagner, Helen Keller, Jung. Meget nyttige er gode psykologiske romaner, såsom dem af Dickens, Balzac, Tolstoi, Dostojevskij, Manzoni, Romain Rolland. Nutidige biografier og romaner er mindre egnede, fordi de generelt beskæftiger sig med eller fremhæver de lavere, mørkere aspekter af den menneskelige natur; mange af dem er gennemsyret af angst, fortvivlelse, en følelse af håbløshed eller af bitterhed og oprør. Derfor kan de give et forvrænget og ensidig billede af den menneskelige natur. Blandt de få undtagelser kan vi nævne Jungs "Memories, Dreams, Reflections" og romaner af Herman Hesse, Pearl Buck og Priestley. 

c. Udviklingen og anvendelsen af empati ( "Fantasifuld projektion af ens egen bevidsthed ind i et andet væsen" - Webster ).

Den første forudsætning for dette er en holdning af upersonlighed og selvforglemmelse fra vores side. Det kan opnås ved at lade os gennemsyre af, eller aktivt vække, en absorberende interesse af den person, som vi vil forstå. Det vil sige, at vi nærmere os ham eller hende med sympati, respekt, med undren, som et "Du", og dermed etablerer vi et dybere indre forhold.

Lad os benytte denne fremgangsmåde indtil det bliver en levende kontakt og derefter en identifikation. Lad os forestille os, at vi er blevet den anden. Lad os prøve at realisere dennes tanker og følelser. Lad os forestille os, at vi er den anden, i forskellige forhold og situationer, og derigennem fremkalde den andens mentale og følelsesmæssige reaktioner på disse.

En sådan empati er gjort mulig grundet den væsentlige ensartethed i den menneskelige natur; og på trods af alle ydre, individuelle og gruppemæssige forskelle. I hver af os er der potentielt alle elementer og kvaliteter af mennesket; kimen til alle dyder og alle laster. I hver af os er der potentiel en kriminel og potentialet til en helgen eller helt. Det er alene et spørgsmål om udvikling, vurdering, valg og kontrol.

Denne øvelse hjælper os ikke kun til at få en sand forståelse af andre; den skænker os desuden en større medmenneskelighed. Den giver os et indblik i det magiske og det mystiske ved den menneskelige natur, hvor så mange og så modsatrettede elementer findes side om side; vi anerkender, at kimen til godhed og mulighederne for tilgivelse findes i kriminelle; vi erkender de svagheder, mangler, og selv lave drifter, som findes i selv meget store mænd. Vi bliver opmærksomme på de konflikter, der foregår i begge disse ekstreme menneskelige typer og i alle typer imellem dem; vi ser de deraf følgende lidelser. Således kan vi opgive vores almindelige ubarmhjertige tendens til at kaste dom over andre, og i stedet vække en forståelse af bred medfølelse, fællesskab og solidaritet mellem mennesker. Og naturligvis vækker dette i os "viljen til det gode".

# Forholdet mellem vores vilje og den universelle vilje

1. Erkendelse af vores sande plads i universet

Det kan opnås let ved hjælp af en udøvelse af reflekterende meditation. Lad os stilne aktiviteten i vores sind, stilne aktiviteten af vores følelser, skab stilhed - i hvert fald i en vis grad. Så lad følelsen af det uendelige univers storhed gennemtrænge os; lad os føle at vi er en lille partikel i det, der svarer til myriader af andre partikler; lad os indse, at vi er en af mange millioner indbyggere i en lille sfære - en planet omkring en sol, der kun er én ud af milliarder af andre sole, der danner en galakse, og at galakserne ligeledes er uden antal. En sådan meditation frembringer lidt efter lidt, eller nogle gange øjeblikkeligt, en indre forandring, der kunne kaldes en indre "kopernikansk revolution". Vi lever ikke længere og handler ikke længere, som om vi var i universets centrum: Den sande proportion og forholdet mellem universet og os er etableret. Men ved et nysgerrig psykologisk paradoks i stedet for at føle os små og ydmyget; da oplever vi en følelse af ekspansion og en ny værdighed. Vi mister vores falske følelse af betydning, af pompøs stolthed og indbildskhed om vores personlige fortjenester; vi føler os i harmoni med universet; endnu mere føler vi, at vi er skabt af dets substans, som en dråbe af vand er lavet af det samme stof som havet. Vi anerkender os selv som en integreret del af det og føler glæden ved denne erkendelse.

Fra denne meditation vender vi mere afklaret tilbage til vores hverdag - og med en større indsigt i personlige og praktiske problemer. Erindringen om det vil forblive en støtte for os gennem vores prøvelser og smertefulde tider. Det er lettere at praktisere denne meditation midt i naturen eller overveje den under en stjerneklar himmel; men hvis dette ikke er muligt, kan vi effektivt finde hjælp ved at læse nogle sider i en bog om astronomi eller ved at kigge på fotografier af Mælkevejen eller af galakser, hvilket viser os det enorme kosmos.

2. Efterlevelse af den universelle vilje

Den foregående meditation har forberedt og ført os til den sidste og højeste præstation i træningen af viljen. Ved at betragte storheden i universet, indser vi, at det ikke kun er en vidunderlig fysisk mekanisme, men at universet er gennemtrængt af og pulserende med liv; at det udvikler sig under vejledning af intelligente love; at det har betydning og formål. Selv de, der måske ikke har en religiøs tro eller en bestemt livsfilosofi, kan næppe nægte, at universet er styret af en lov om evolution og fremskridt. Vi opfatter i stjernerne, ligesom i insektet, i atomet og i hjertet, den samme tendens, der peger i retning af et mystisk mål. Når vi er blevet opmærksomme på kraften af denne universelle lov, bliver det klart for os, hvor tåbeligt det er at modsætte sig den; da opdager vi, at den sande årsag til vores mange fiaskoer ligger i den ubevidste og uvidende overtrædelse af denne lov. Så opstår der i os en spontan impuls til at adlyde loven og samarbejde med den. Og her findes igen et paradoks: Den enkelte vilje der frit underkaster sig den universelle vilje, for at fusionere med den uden hverken at blive tilintetgjort eller formindsket. I det øjeblik hvor vores vilje synes at dø eller forsvinde, da stiger den blot med ny kraft - som forvandlet.

Når den enkeltes vilje ønsker at samarbejde harmonisk med den vilje, der styrer universet, så vil universets vilje samarbejde med ham, og for ham vil universet stille sine uendelige energier til rådighed. I de love, der styrer kosmos, opdager mennesket de love, der skal regulere mennesket. Derfor vil viljen til at blive god, samtidig blive viljen til at blive stærk og vis, og denne forening, denne syntese af disse tre, skaber den komplette vilje - den perfekte vilje.
